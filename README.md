Gece, Yas ve Anlam

Bir Viktor Frankl Anması 

Akşam-yatmak-sabah-kalkmak-bilmezgiller beni anlayacaktır, geceler bir başkadır. Okumak için başkadır, kendini dinlemek için başkadır, televizyonda eski bir dizinin beş yüzüncü tekrarını izlemek için başkadır; yazmak için, okumak için vs. Önceleri bunu genetik nedenlere yoruyordum, biyolojik saatim buna uygundu; sonra gecenin sağladığı özgürlüğe bağlıyordum, insanlardan ve günün zorunluluklarından uzaktım. Son zamanlarda geçtiğim yas süreçlerinden ise başka bir şey çıkardım, gece biraz da aşinalıktı. Sisifos gibi her sabah cezasına yine yeniden uyanan zihin, yavaş yavaş güne ikna oluyordu, taşıdığı yüke, kendine, hayata alışıyordu; barındırdığı şeytanları oyalayıp zirveye, günün sonuna yaklaşırken neredeyse dinginliğe eriyordu. Gece geldiğinde artık kurulu bir düzen oluşuyor, dünyaya uyanmanın şoku geride kalmış, nesneler ve özneler kimliğine yerleşmiş oluyor, hayat tanıdık bir çehreye bürünüyordu; ertesi sabah hepsine sil baştan başlamak üzere. Yas bu etkiyi güçlendiriyordu çünkü artık dünya kaybımızdan önceki yer değildi. Zihnimiz her uyandığında, önce bu yeni dünyayı kabul etmemiz ve onu yine yeniden sırtlanmamız gerekiyordu. 
  
Dedim ya, her sabah bizimle birlikte uyanan şeytanlarımız sanki yas döneminde güçleniyorlardı. Bana da böyle bir süreçte en çok anlam şeytanı musallat oldu. Her uyandığımda ilk hissim böyle bir hayata uyanmak isteksizliği ve uykuya geri dönme, kaçma arzusu iken; yataktan neden kalkacağımı bulmak, neye hizmet edeceğimi, günümü nasıl anlamlı kılacağımı düşünmek bana çok zor geliyordu. Kendime gün içinde en az bir ufak iş buluyordum, zamanla bu hisler geçecek diyordum. 

Son yedi ayda anneannemi kaybettim, eşimden ayrıldım, işimden istifa ettim ve İngiltere’den Türkiye’ye geri döndüm. Bugün, yas sürecinin sonuna geldiğimi düşünmüyorum ama duygularımın şiddetinin hafiflediğini ve yeni dünyama biraz daha alıştığımı hissediyorum. Sonunda sesli kitap dinlemek dışında bir kitap okuyup bitirebildiğim, üstelik bu yazıyı da yazacak enerjiyi bulduğuma göre umut vaad ediyorum. Üstelik bu kitap Viktor Frankl’dan Hayatın Anlamı ve Psikoterapi olunca çok pragmatik bir kitap seçimi olduğunu da söyleyebilirim. Bana bu yazıyı yazdıran da bu kitaptan bana iyi gelen kavramlardan bahsetme isteği oldu. 

Viktor Frankl, Viyana’nın üç temel psikoterapi ekolundan biri olarak bilinen logoterapiyi geliştirmiş bir psikiyatr. Yaklaşımında, insan davranışlarındaki itici gücü açıklarken Freud’un haz, Adler’in ise güç arayışı temelinden ayrılıp, hayatın anlamı kavramını kullanır. Ona göre bir insanın en önemli motivasyonu hayatının anlamını aramaktan gelir ve psikoterapinin en önemli amacı da bireyin bu anlamı bulmasına yardımcı olmaktır. Üstelik Nazi kamplarında ailesini kaybetmiş, kendi hayatının bir kısmını da bu kamplarda geçirmiş biri olan Frankl,  insanın, iyisinden kötüsüne her koşulda; anlam arayışının peşinde olabileceğine inanır. İnsanın anlam arama ve bulma iradesini çevresinden bağımsız kılan bu yaklaşım, dış dünyayı olmasa da ona aldığımız tavrı yönetebileceğimizi prensip edinen antik Stoacılara göz kırpar. 

Bahsi geçen anlam, herkes için aynı ve her koşulda değişmez olan bir anlam değildir. Belki böyle bir anlam vardır, ama bi deney hayvanının deneyi tasarlayan bilimcinin amacını algılayamaması gibi biz de bu nihai anlamı kavrayamayız (bir tasarımcı olsa da olmasa da, bahsettiğimiz din dışı bir bakış açısı). Bu mutlak anlam ister olsun, ister olmasın; yalnızca bize hitap eden, dinamik, her an dağılıp yeniden kurulan bir anlam vardır. Bu anlam insanın kendini aşmasını sağlayan, diğer insanlarla, canlılarla ve hayatla bağını güçlendiren, bu bağa katkıda bulunan bir nedendir. Eğer hayatı bir satranç oyununa benzetirsek, anlamın sağladığı, neden oynadığını bilip hamleni her an bu bilgiyle değerlendirip seçmektir. Bu nedenle Frankl’a göre intihar anlam sorununu çözmez, çünkü hamle tasarlamak ve gerçekleştirmek yerine satranç tahtasını devirmektir intihar. Bundan oyuna-hayata dair ne çıkabilir? Diğer oyunları, hayatları etkiler mutlaka ama kendininkine dair ne yapabilir?

Anlam bize sadece teorik bir yaşama sebebi sunmaz, Nietzsche’nin de dediği gibi “Yaşamak için bir nedeni olan insan her türlü nasıla katlanabilir.” Frankl bunu katlanmaktan öte bir noktaya taşıyarak her acının anlama hizmet eder hale getirilebileceğini söyler. Anlam adeta yaşamımızı ayakları üzerinde tutan bir iskelettir, bizi aktif ve hareket halinde tutar; her şeyden önce ise pasif bir kurbandan aktif bir insana dönüştürür. Travmalarla yüklü bir geçmişi değerlendirmemize, işlememize ve hayatımıza katmamıza olanak verir. Kendimize ait bir anlamımız olduğunda bu, irademize yakıt olur, bize değişme ve iyileşme gücü verir. 

Anlamdan konuşmaya başladığımızda ister istemez insan olmak da devreye girer. Bir tanı, bir hastalıktan öte bir boyut, bir derinlik kazanırız. Frankl bu nedenle tıbba hümanizm getirmek gerektiğini düşünür. “İnsan arzularından ibarettir.”, insan çocukluğunda yaşadıklarının kurbanıdır.” gibi indirgemeci ve çıkarsamacı yaklaşımların insanın ve hayatının bileşenlerinin tümünü ve karmaşıklığını kapsayamadığını, ve insana eli kolu bağlıymış gibi hissettirdiğini savunur. İnsanın edilgen yanları vardır ama bundan fazlasıdır da, hayatının iplerini eline alabilir, determinizmi aşarak kötü bir geçmişten iyi bir şimdi yaratabilir, hayata stratejik olarak iyimser bakmayı seçebilir.

Tüm bu teorik düşüncelerden aldığım feyz ile, ben bu hayatta nasıl bir anlam buluyorum? Dünyayı, hayatı, insanları görmek; anlamaya çalışmak, insanlarla ve diğer canlılarla bağ kurmak, ve dünyayı bunları herkesin yapabileceği daha adil ve güzel bir hale ulaştırmak için ufak da olsa çabalamak. Yani benim anlamımı bağlar ve bu bağlar için çabalamak oluşturuyor sanırım genel olarak. Bir de yıllar önce şöyle bir not almışım, anlam diyince hep amaç beliriyor zihnimde:    

“Moore, kişinin hayattaki en önemli amacının aşk, estetik deneyim ve bilgi arayışının sağladığı keyif ve yaratıcılık olduğunu söyler.”

Herkese anlamla yoğrulmuş anlar dilerim… 
